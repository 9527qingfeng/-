## 厚朴

##### 【本经原文】
味苦，温，无毒。治中风，伤寒，头痛，寒热，惊悸气，血痹，死肌，去三虫。生山谷。
##### 【产地】
产我国四川河南陕西湖南等地，树皮入药，以厚肉者为良。
##### 【性味】
味苦辛，性温，无毒。
##### 【主治】
厚朴为下实散满，袪湿健胃要药，主温中益气，消痰下气，气血痹，湿霍乱，治中风伤寒头痛，反胃，冷痛，腹满喘咳，杀肠中虫。
##### 【别录】
温中益气，消痰下气，疗霍乱及腹痛胀满，胃中冷逆，胸中呕不止，泄痢淋露，除惊去留热，心烦满，厚肠胃。
##### 【甄权】
治积年冷气，腹内雷鸣虚吼，宿食不消，去结水，破宿血，化水谷，止吐酸水，大温胃气，治冷痛，主妇人虚而尿白。
##### 【大明】
健脾，治反胃霍乱转筋冷热气，泻膀胱及五脏一切气，妇人产前产后腹脏不安，杀肠中虫，明耳目，调关节。
##### 【好古】
主肺气胀满，膨而喘咳。
##### 【药征】
主治胸腹涨满也，旁治腹痛。
##### 【容川】
厚朴本皮，味比枳壳更重，故理脾气，故仲景用枳壳治心下满，用厚朴治腹痛，此为此二药轻重之别所在。厚朴行大肠之气，故肺气得泄。仲景治喘有桂枝加厚朴杏仁汤，即因于此。
##### 【用量】
普通七分至二钱。
##### 【禁忌】
恶泽泻磁石寒水石，忌豆，性能耗气，凡脾胃虚者忌之，孕妇无故亦忌用。