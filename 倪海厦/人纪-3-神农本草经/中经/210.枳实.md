## 枳实

##### 【本经原文】
味苦，寒，无毒。治大风在皮肤中，如麻豆苦痒，除寒热结，止利，长肌肉，利五脏，益气轻身。生川泽。
##### 【产地】
产陕西河南等地，周礼有云，橘逾淮而为枳，即此是也，其实成熟时，早采者为枳实，皮厚而中坚；晚采者为枳壳，皮薄而中虚，皆入药。
##### 【性味】
味苦，性寒，无毒。
##### 【主治】
枳实为破气行痰要药，主破结实，消胀满，治胸胁痰癖，心下痞痛，消食散血，去胃中湿热。
##### 【别录】
除胸胁痰癖。逐停水，破结实，消胀满，心下急痞痛逆气，胁风痛，安胃气，止溏泄，明目。
##### 【甄权】
解伤寒结胸，主上气喘咳，肾内伤冷，阴痿而有气加而用之。
##### 【元素】
消食，散败血，破积坚，去胃中湿热。
##### 【药征】
主治结实之毒，旁治胸满胸痹，腹满腹痛。
##### 【用量】
普通八分至二钱。
##### 【禁忌】
肺气虚弱，脾胃虚，中气不运，而痰壅喘急，咳嗽不因风寒入肺气壅，及咳嗽阴虚火炎，与一概胎前产后，均忌。
##### 【容川】
枳壳为木实，有木之质，木能疏土，故归脾胃，其味比厚朴轻，故理胃气。