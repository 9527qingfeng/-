## 皂荚

##### 【本经原文】
味辛，咸，温，有小毒。治风痹，死肌，邪气，风头，泪出，利九窍，杀精物。生川谷。
##### 【产地】
皂树处处有之，结实名皂荚，以肥而多脂为良，其刺亦可入药。
##### 【性味】
味辛咸，性温，有小毒。
##### 【主治】
皂荚为通窍搜风拔毒杀虫要药，主风痹死肌，消痰涎，破坚症，治肠痈腹痛，溃散疮疡。
##### 【别录】
疗腹胀满，消谷，除咳嗽，囊结，妇人胞不落，明目益精，可为沐药不入汤。
##### 【甄权】
破坚症腹中痛，能堕胎，又将浸酒中取尽其精，煎成膏涂帛，贴一切肿痛。
##### 【大明】
通关节，头风，消痰杀虫，治骨蒸，开胃，中风口噤。
##### 【宗奭】
溽暑久雨时，合苍术烧烟辟瘟疫邪湿气。
##### 【汪机】
烧烟熏久痢脱肛。
##### 【用量】
普通一钱至三钱。
##### 【禁忌】
药性颇峻，中病即止，凡由阴虚火炎，煎熬成痰，热极生风，至卒然仆蹶，不可遽用稀涎，耗其津液，致经络无以营养，为拘挛偏废之病，孕妇亦忌，畏空青人参苦参，伏丹砂粉霜硫黄磠砂。

皂角刺——即皂树刺，味辛性温，无毒，主通关窍，消痈疽，搜风，杀虫，治风疠，腹内生疮，妇人妒乳，胎衣不下。功同皂荚而力更锋锐，能直达病所，通风涎咽喉阻塞、治痈疽未溃均妙，痈疽已溃者、气虚者与孕妇均禁用。