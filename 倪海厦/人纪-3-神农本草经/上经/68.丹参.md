## 丹参

##### 【本经原文】
味苦微寒，主心腹邪气，肠鸣幽幽如走水，寒热积聚，破症除瘕，止烦满益气。
##### 【产地】
产陕西一带，今各处俱有之，叶对生，作心脏形，根紫赤色，入药。
##### 【性味】
味苦性微寒，无毒。
##### 【主治】
丹参为通经要药，功能活血调经，治心腹邪气，寒热积聚，宿血恶露。
##### 【别录】
养血，去心腹痛疾，结气，腰脊强，脚痹，除风邪留热。
##### 【弘景】
清酒饮，疗风痹，足软。
##### 【大明】
养神定志，通利关脉，治冷热劳，骨结疼痛。四肢不遂，头痛赤眼，热温狂闷，破宿血，生新血，安生胎，落死胎，止崩带，调月经，血邪心烦，恶疮疥癣瘿赘，一切肿毒。
##### 【纲目】
活血通心包络，治疝痛。
##### 【灵胎】
养血消瘀。
##### 【用量】
普通二钱至三四钱，大剂一两。
##### 【禁忌】
孕妇无故忌，畏咸水，反藜芦。
丹参为女子调经良药，故有一味丹参功兼四物之称，产后养血去瘀，能入心养血，故天王补心丹中用此味治劳心过度，神志不宁，烦热健忘，怔忡。又言丹参入心又曰赤参。