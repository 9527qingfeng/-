## 芎穷

##### 【本经原文】
味辛温，主中风入脑，头痛寒痹，筋挛缓急，金疮，妇人血闭无子。一名川芎。
##### 【产地】
产四川陜西及江南各地，为多年生草本，或自生或栽种，根为块状结节，味辛烈，入药。
##### 【性味】
味辛性温无毒。
##### 【主治】
川芎为顺气行血要药，功能行气开郁，入肝理血，上行头目，下行血海，主治头痛及妇女一切气郁血郁，心腹痛，腰脚软，破宿血，养新血，补肝散风。
##### 【别录】
除脑中冷痛，面上游风去来，目泪多涕唾，忽忽如醉，诸寒冷气，心腹坚痛，中恶卒急肿痛，胁风痛。
##### 【甄权】
脚膝软弱，半身不遂，胞衣不下。
##### 【大明】
一切风一切气，一切劳损，一切血，补五劳，壮筋骨，调众脉，破症结宿血，养新血，吐血，鼻血，溺血，脑瘫，发背，瘰疬瘿赘痔瘘疮疥，长肉排脓，消瘀痰血。
##### 【好古】
搜肝风，补肝血，润肝燥，益肝虚。
##### 【容川】
川芎之味更辛苦于当归，得木火之性尤烈，苦而兼辛，有生血之功，质不柔润，性专走窜，故专主行心肝之血。苦者火之味也，苦而兼辛，则性温而有生血之功，苦而不辛，则性凉而专主泻血，温者阴中之阳，是风木本气，故入肝经，根又主上升故能至于巅顶，以散风寒，气滞血瘀，寒热身疼，女子经闭不通，当行血中之气。
##### 【用量】
普通三分至钱半。
##### 【禁忌】
其性疏散，不宜久服，反能损肝，畏黄连，伏雌黄。