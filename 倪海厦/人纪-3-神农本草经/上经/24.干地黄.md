## 干地黄

##### 【本经原文】
味甘寒，主折跌绝筋，伤中逐血痹，填骨髓长肌肉，作汤除寒热积聚，除痹，生者尤良，久服轻身不老，一名地髓。
鲜生地根绞汁晒干曰干生地，大者今称大生地，细者称细生地。
##### 【产地】
产陕西河南者良，生川泽黄土之地。根入药，根须之鲜者即鲜生地。
##### 【性味】
味甘性寒无毒。
##### 【主治】
干地黄为滋阴养血要药，功能凉血热，滋肝肾，养心益肺，通血脉逐血痹。
##### 【别录】
主男子五劳七伤，女子伤中胞露下血，破恶血溺血，利大小肠，去胃中宿食，饱力断绝，补五脏内伤不足，通血脉益气力，利耳目。
##### 【大明】
助心胆气，强筋骨，长志安魂定魄，治惊悸劳力，心肺损吐血，鼻血，妇人崩中血晕。
##### 【元素】
凉血生血，补肾水真阴，除皮肤燥，去诸湿热。
##### 【好古】
主心病掌中热痛，脾气痿蹶，嗜卧，足下热而痛。
##### 【容川】
产中州，得土深水厚之性，内含润泽之湿也。原色为黄，制后为黑，故人知地黄之能滋肾阴，不知地黄实滋脾阴，内经云脾为阴中之至阴，地黄以湿归脾，脾阴足，则肝肾自受其灌溉。其不辛温，故能益水液，滋血之源，而不能变化、以成血色。以水配火，不使壮火食气，如此气纳矣。
##### 【药征】
主治血症及水病也。
##### 【灵胎】
熟地补血，生地凉血。
##### 【用量】
普通二钱至四钱，大剂二三两。
##### 【禁忌】
凡病人脾胃弱，大便泄，产后不食或泻，及胸膈多痰，气道不利者均忌，忌铜铁及茶，得清酒麦冬良。
##### 【吴克潜】
曰现市面用药有三种，鲜生地干地黄熟地黄，一物各有其用，鲜生地多用于肺胃实热，口燥烦渴，舌苔光绛色。干地黄多用于滋养阴血，血虚内热之症。熟地黄则用于补阴生精，扶养亏弱之虚。是故元素曰生地凉血，血热者须用。熟地微温，血衰者须用。
##### 【王硕】
曰男子多阴虚宜熟地，女子多血热宜生地。