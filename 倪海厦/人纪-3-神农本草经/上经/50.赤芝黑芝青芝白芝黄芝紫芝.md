## 赤芝黑芝青芝白芝黄芝紫芝

赤芝—味苦平，主胸中结，益心气，补中，增慧智，不忘，久服轻身不老，延年神仙。一名
丹芝。生霍山。

黑芝—味咸平，主癃，利水道，益肾气，通九窍，聪察，久服轻身不老，延年神仙。一名元
芝。生恒山。

青芝—味酸平，主明目补肝气，安精魂，仁恕，久服轻身不老，延年神仙。一名龙芝。生太
白。

白芝—味辛平，主咳逆上气，益肺气，通利口鼻，强志意，勇悍，安魂，久服轻身不老，延
年神仙。一名玉芝。生华山。

黄芝—味甘平，主心腹五邪，益脾气，安神，忠信和乐，久服轻身不老，延年神仙。一名金
芝。生嵩山。

紫芝—味甘温，主耳聋，利关节，保神，益精气，坚筋骨，好颜色，久服轻身不老，延年神
仙。一名木芝。生高夏地上，色紫形如桑。

六芝皆无毒，六月八月采。