## 天门冬

##### 【本经原文】
味苦平，主诸暴风湿偏痹，强肾髓，杀三虫去伏尸，久服轻身益气延年。
##### 【产地】
处处有之，近以浙东产者为多，或生于暖地海滨或种植各地，藤蔓大，根似麦门冬而色白。
##### 【主治】
为清虚热润燥痰要药，主肺气咳逆，风湿偏痹益肌肤，保肺气治消渴、疗咳血。
##### 【别录】
保定肺气去寒热养肌肤，利小便，冷而能补。
##### 【甄权】
肺气咳逆，喘息促急，肺痿生痈吐脓，除热气通肾，止消渴去热，中风，治湿疥，宜久服煮食之，令人肌体滑泽白净，除身上一切恶气不洁之疾。
##### 【大明】
镇心润五脏，补五劳七伤吐血，治咳嗽消痰，去风热烦闷。
##### 【好古】
主心病嗌干，心痛渴欲饮，痿躄嗜卧，足下热而痛。
##### 【用量】
普通一钱至三钱。
##### 【禁忌】
胃虚无热及泻者均忌，忌鲤鱼。
##### 【吴克潜】
曰天冬麦冬性相近，故一般方剂二药并用。仲醇曰痰之标在脾胃肺，其本在肾，若非肾家有火，炎上薄肺，煎熬津而成黏腻，则痰何自成。天冬味苦气寒，能清热保肺，下通于肾，故为消痰止咳必用要药，观此则天冬治痰乃治本元不足虚火所生之痰，而与外感咳嗽，痰饮咳嗽，虚寒痰嗽，风火痰喘等均不相同，著名方剂如天门冬散治小儿心胸烦闷，体热咳嗽。三才封髓丹治虚火上炎，梦遗失精，滋阴养血，降心火益肾水。三才丸治气血俱虚，虚劳咳嗽。天王补心丹治心血不足，津液枯涸，健忘怔忡。秉水阴，能滋肺以清气分。
##### 【炮制】
拣去杂质，洗净晒干即得。