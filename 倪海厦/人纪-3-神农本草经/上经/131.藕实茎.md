## 藕实茎

##### 【本经原文】
味甘平，主补中养神，益气力，除百疾，久服轻身耐老，不饥延年。即莲子也。
##### 【产地】
处处有之，产湖泽池塘，家园多种植，花名荷花，亦名莲花，根茎曰藕，叶梗曰荷叶荷梗，均入药。
##### 【性味】
味甘涩，性平，无毒。
##### 【主治】
莲子为健脾，养胃，清心，固精，资益气血，主补中倍力，除烦养神，治白浊梦遗，女子崩带，疗久痢，脾虚泄泻。
##### 【孟铣】
主五脏不足，伤中，益十二经脉血气。
##### 【大明】
止渴去热，安心止痢。治腰痛及泄精，多食令人欢喜。
##### 【苏颂】
捣碎和米作粥饭食轻身益气，令人强健。
##### 【嘉谟】
安靖上下君相火邪。
##### 【灵胎】
滋血脉，养脾胃。
##### 【用量】
普通三至四钱。
##### 【禁忌】
莲子甘平无毒，于诸疾并无所忤，第生者食之过多，微动冷气胀人，熟者食之过多，涩大便，莲藕忌犯铁。