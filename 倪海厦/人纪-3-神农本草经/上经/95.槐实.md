## 槐实

##### 【本经原文】
味苦寒，主五内邪气热，止涎唾，补绝伤，五痔，火创，妇人乳瘕，子藏急痛。
##### 【产地】
槐树处处有之，其花与实均入药。
##### 【性味】
味苦性平，无毒。
##### 【主治】
槐花为凉血要药，主五痔肠风，解毒杀虫，凉大肠，润肝燥，治吐衄，崩中，痢疾，漏下。
##### 【大明】
主五痔，心痛，眼赤，杀腹脏虫，及皮肤风热，肠风泻血，赤白痢，并炒研服。
##### 【灵胎】
清湿火疗疮痔。
##### 【用量】
普通一钱至三钱。
##### 【禁忌】
病人虚寒作泄及阴虚血热而非实热者均忌。
##### 【附录】
槐角子即槐实，味苦性寒，无毒，主一切热，散一切结，清一切火，治五痔瘘疮（熬膏丸入谷道，日三易），邪热，妇人乳瘕，子脏急痛，补绝伤，疗火疮，阴疮湿痒，大热难产，能明目补脑，除头脑心胸间热，风眩欲倒，心头吐涎如车船上晕者。