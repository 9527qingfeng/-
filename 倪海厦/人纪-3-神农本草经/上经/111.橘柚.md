## 橘柚

##### 【本经原文】
味辛温，主胸中瘕热逆气，利水谷，久服去臭，下气通神。又名橘皮。今之陈皮。
##### 【产地】
产我国广东，即广橘皮，以晒干陈久为良，故名陈皮。
##### 【性味】
味苦辛，性温，无毒。
##### 【主治】
陈皮为宣通疏利要药，主行气健胃，去湿化痰，能发散清热，消积水气。
##### 【别录】
下气止呕咳，治气冲胸中，吐逆霍乱，疗脾不能消谷，止泄，除膀胱留热停水，起淋，利小便，去寸白虫。
##### 【甄权】
清痰涎，治上气咳嗽．开胃主气痢，破症瘕痃癖。
##### 【药征】
主治呃逆也，旁治胸痹停痰。
##### 【用量】
普通一钱至三钱。
##### 【禁忌】
凡中气虚，气不归元者，忌与耗气药同用，胃虚有火呕吐，忌与温热香燥药同用，阴虚咳嗽生痰，忌与半夏南星等同用，疟非寒甚者忌。
成无己曰陈皮和百药，脾为气母，肺为气籥，凡补药涩药必用陈皮以利气，凡用陈皮取其发散皮肤也，故陈皮之用在于行气，气行则领导百药，有痰者因气行而化，有湿者亦因气行而消，其它因食积及饮食之毒亦无不因气行而消解，气虚不能归元，则仅存之气不可再行而耗之，故忌。
##### 【容川】
陈皮亦木实也，能治胃，兼治脾，但兼辛香，又能上达于肺。枳壳不辛香，故不走肺，厚朴辛，而气太沉，故不走肺。因肺通于大肠，故厚朴可泄肺气。其气不轻不重，故可降上焦与中焦之气。