## 细辛

##### 【本经原文】
味辛温，主咳逆头痛，脑动，百节拘挛，风湿痹痛，死肌，久服明目利九窍，轻身长年。岐伯曰无毒。色白者善。
##### 【产地】
产我国陕西及关外，今北地多有之，为多年生草本，叶下开花，状似杜衡，唯苗叶经冬则凋，根外淡褐而内白色，气味辛烈。
##### 【性味】
味辛性温无毒。
##### 【主治】
细辛为风痛要药，功能深入散风袪寒，主治咳逆上气，风湿，痹痛，头痛，齿痛，泄热破痰，开窍行水。
##### 【别录】
温中下气，破痰，利水道，开胸中滞积，除喉痹，鼻塞不闻香臭，风痫癫疾，下乳结，汗不出，血不行，安五脏，益肝胆，通精气。
##### 【甄权】
添胆气，治咳嗽，去皮风湿痒。风眼泪下，除齿痛，血闭，妇人血沥腰痛。
##### 【弘景】
含之去口臭。
##### 【好古】
治督脉为病，脊强而厥。
##### 【吴克潜】
曰细辛主治诸痛，但用不可过剂。宗奭曰治头面风不可缺此。元素曰以独活为使治少阴头痛如神。张子和曰治头痛，太阳经则羌活，少阴则细辛，阳明则白芷，厥阴则川芎吴萸，少阳则柴胡。成无己曰胆气不足，细辛补之。著名方剂有伤寒论之麻黄附子细辛汤，小青龙汤等。
##### 【容川】
细辛形细色黑，故入少阴经，味大辛，能温散少阴之风寒，而少阴为寒水之脏，寒则水气上泛，细辛散少阴之寒，能达水中之阳，故能逐水饮。
##### 【药征】
主治宿饮停水也，故治水气在心下而咳满，或上逆，或胁痛。
##### 【灵胎】
疏风散邪，驱逐寒气。
##### 【用量】
普通三分至一钱。
##### 【禁忌】
升燥发散性烈，凡内热及火升炎上，上盛下虚，气虚有汗，血虚头痛，阴虚咳嗽，均忌。