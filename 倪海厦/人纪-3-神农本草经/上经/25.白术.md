## 白术

##### 【本经原文】
味苦，主风寒湿痹，死肌痉疸止汗，除热消食，作煎饵，久服轻身延年，不饥。
一名山精，神药经云：必欲长生服山精。
##### 【产地】
产河南浙江安徽及各地，为山间多年野生草，根细者如指，大者如拳，外微褐，肉白入药。
##### 【性味】
味甘性温无毒。
##### 【主治】
白术为健脾胃要药，功能利水去湿，和中调气，外科用托疡疮。
##### 【别录】
大风在身面，风眩头痛，眼泪出，消痰水，逐皮间风水结肿，除心下急满，霍乱吐
下不止，利腰脐间血，益津液，暖胃消谷嗜食。
##### 【甄权】
治心腹胀满，腹中冷痛，胃虚下利，多年气痢，除寒热止呕逆。
##### 【大明】
反胃利小便，主五劳七伤，补腰膝长肌肉，治妇人症瘕。
##### 【好古】
理胃益脾，补肝风虚，主舌本强，食即呕，胃脘痛，心下急痛，心下水痞，冲脉为病，气逆里急脐腹痛。
##### 【容川】
内含甘润之油质，可以滋脾之阴，外发辛香之温性，故可以畅达脾之阳，尤以浙产之油质最厚，可补脾之膏油，油不粘水，故能利水，其气香味甘而苦温，能升发，故补脾温土，使脾土之气上达，和肝气以伸脾气，为补脾之正药。
##### 【药征】
主利水也，故能治小便自利，不利，旁治身烦疼，痰饮失精，眩冒下利喜唾。
##### 【灵胎】
白术补脾补气，苍术燥湿发汗。
##### 【用量】
普通半至三钱，大剂二三两。
##### 【禁忌】
凡病属阴虚血少，精不足，内热骨蒸，口干唇燥，咳嗽吐痰，吐血鼻血，齿血，咽塞，便秘，滞下均忌，溃疡用之反生脓作痛，忌与蛤雀桃李菘菜青鱼同食。