## 杏核仁

##### 【本经原文】
味甘，温，有毒。治咳逆上气，肠中雷鸣，喉痹，下气，产乳，金疮，寒心，奔豚。生川谷。今名杏仁。
##### 【产地】
杏树处处有之，有多种，以产山西河南山东一带者为胜，仁入药。
##### 【性味】
味甘苦，性温，有小毒。
##### 【主治】
杏仁为咳逆痰气要药，主咳嗽气急，能下气平喘，治风寒痰滞，能宣肺解肌，除风散寒，润燥消积，利胸膈气滞。通大肠气闭。
##### 【别录】
惊痫，心下烦热，风气往来，时行头痛，解肌，消心下急满痛，杀狗毒。
##### 【甄权】
治腹痹不通，发汗主温病角气，咳嗽上气，喘促，入天门冬煎润心肺，和酪作汤润声气。
##### 【元素】
除肺热，治上焦风燥，利胸膈气逆，润大肠气秘。
##### 【容川】
杏仁有油，但得苦味，无辛烈之气，故降而不及。色白属金，降气行痰，气降则血降，故凡吐血必咳痰，痰为气分，因气逆而血升，故引出其血也。
##### 【药征】
主治胸间停水也，故治喘咳，而旁治短气结胸，心痛，形体浮肿。
##### 【用量】
普通钱半至三钱。
##### 【禁忌】
凡杏子性皆热，小儿多食致疮痈膈热，多食动宿疾，产妇尤忌，杏仁双仁者有毒能杀人，阴虚咳嗽，肺家有虚热痰者均忌，恶黄耆葛根。