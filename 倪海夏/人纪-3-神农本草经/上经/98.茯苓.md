## 茯苓

##### 【本经原文】
味甘平，主胸胁逆气，忧恚惊邪恐悸，心下结痛，寒热烦满，咳逆，口焦舌干，利小便，久服安魂养神，不饥延年。
##### 【产地】
产我国云南及各省山中大松树下，年久而巨大者良，有白色者，有微赤者，皆入药。
##### 【性味】
味甘性平无毒。
##### 【主治】
茯苓为利水行痰，通补兼长要药，主胸胁逆气，忧恚惊恐，治烦满咳逆，水肿淋沥，能除湿益燥，开胃平呕，除虚热，安心神。
##### 【别录】
止消渴好睡。大腹淋沥，膈中痰水，水肿淋结，开胸腑，调脏气，伐肾邪，长阴益气力，保神气。
##### 【甄权】
开胃止呕逆，善安心神，主肺痿痰壅，心腹胀满，小儿惊痫，女人热淋。
##### 【大明】
补五劳七伤，开心益志，止健忘，暖腰膝，安胎。
##### 【元素】
止渴利小便，除湿益燥，和中益气，利腰脐间血。
##### 【东垣】
逐水暖脾，生津导气，平火止泄，除虚热，开肌理。
##### 【好古】
泻膀胱，益脾胃，治肾积奔豚。
##### 【药征】
主治悸及肉瞬筋惕也。旁治小便不利，头眩烦躁。
##### 【灵胎】
补脾生津，化痰利水。
##### 【用量】
普通钱半至四钱，大剂二三两。
##### 【禁忌】
恶白敛，畏地榆雄黄秦艽鳖甲，忌米醋及酸物，凡病人肾虚，小水自利或不禁，或虚寒，精清精滑均忌，入补药，宜乳蒸晒干用。
##### 【吴克潜】
茯苓能行气而和缓，利水而不伤正，故通补皆宜，古今方中用者很多，著名方剂有茯苓半夏汤（茯苓，白术，半夏，神曲，大麦芽，陈皮，天麻，治胃气虚弱，身重有痰，恶心欲吐）。

茯苓四逆汤（茯苓，人参，甘草，干姜，生附子，治伤寒太阳证厥而心下悸，汗下后烦燥者）。
四苓散（茯苓，猪苓，泽泻，陈皮，一方有白术无陈皮，治湿热霍乱，胸闷胀痛，溺涩烦渴）。茯苓甘草汤（茯苓，甘草桂枝生姜，治伤寒太阳证汗出不渴，或厥而心下悸，或咳而遗溺，或小便不利）。
茯苓厚朴汤（治伤寒伤风，夹痰呕逆。及吐泻后喉涎牵响，脾胃气虚，饮食减少）。茯苓桂枝甘草大枣汤（治太阳证发汗后，脐下悸，欲做奔豚）。
茯苓杏仁甘草汤（治水邪射肺，阻其出气，治胸痹短气）。
茯苓补心汤（茯苓，桂枝，炙甘草，紫英石，人参，麦冬，大枣，赤小豆，治心气不足，悲愁恚怒，烦热，面黄衄血，喉痛舌强，妇人气血两虚）等。
##### 【附录】
赤茯苓：性质功用与白茯苓同，尤能利窍行水，破结气，泻心小肠膀胱湿热，凡外感证多用之。
茯苓皮：主利水道，开肌理，治水肿肤胀，行水而不耗气，胜于大腹皮。
##### 【容川】
茯苓得木之气，又能疏土，故能化气行水。