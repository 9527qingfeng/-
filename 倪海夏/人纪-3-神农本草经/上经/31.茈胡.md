## 茈胡

##### 【本经原文】
味苦平，主心腹，去肠胃中结气，饮食积聚，寒热邪气，推陈致新，久服轻身明目益精。现名柴胡。
##### 【产地】
出关东陕西各地，今各处亦有产，分南北两种，性味相同，产银州者曰银柴胡，性味稍异。
##### 【性味】
味苦性平无毒。
##### 【主治】
柴胡为发表清热要药，功能散三焦肝胆诸经之热邪，主治寒热疟疾，口苦耳聋，头痛眩晕。
##### 【别录】
除伤寒心下烦热，诸痰热结实，胸中邪气，五脏间游气，大肠停积水胀，及湿痹拘急，亦可做浴汤。
##### 【甄权】
治热劳骨蒸烦疼，热气，肩背疼痛，劳乏羸瘦，下气消食，宣畅气血，主时疾内外热不解，单煮服食良。
##### 【备要】
伤寒邪热，痰热结实，虚劳肌热，十二经疮疽血凝气聚，功同连翘。
##### 【容川】
柴胡一茎直上，花清香，故能升散郁结。专治胸前逆满，太阳经气陷于胸中，不得外达，以致胸满，唯柴胡能透达，其色青，生于春而采于夏，得木火之气，从中土以达木火之气，使不侮肺也，故功能透胸前之结，仲景用柴胡以治少阳，少阳为水中之阳，发于三焦，以行腠理，寄居胆中，以化水谷，故必三焦之膜网通畅，肝胆之木火清和，则水中之阳乃由内达外，柴胡茎中虚松，有白丝通气，象人之三焦膜网，少阳木火，郁于腠理，而不达者，则作寒热，柴胡能达之，阳气得发散，且味清苦，良柴胡须用一茎直上，茎色青，叶生四面，细如竹叶，开小黄花者，乃为真柴胡，此为仲景所用。四川梓潼产柴胡最佳，价极廉。今多不知用，因药典有软柴胡，银柴胡，红柴胡等，皆以假乱真，柴胡入肝经。
附银柴胡：柴胡之产于陕西银州者，色黄白而大，味甘性微寒，凡热在骨髓者，非此不除，为清热凉血之品，优于发散而推陈致新，治虚劳者酌用之。
##### 【药征】
主治胸胁苦满也，旁治往来寒热也，腹中痛，胁下痞鞭。
##### 【灵胎】
其性轻扬，能逐半表半里之邪。
##### 【用量】
普通八分至一钱，大剂三四钱。
##### 【禁忌】
凡虚人气升呕吐，及阴虚火热炎上，法同所忌。
汪昂曰凡胁痛，多属肝旺，宜小柴胡汤。加青皮川芎白芍，左胁痛宜治活血行气，右胁痛宜消食行痰，因胁痛须开郁，故加柴胡则皆宜也。