## 龟甲

##### 【本经原文】
味咸平，主漏下赤白，破症瘕疟痎，五痔阴蚀，湿痹四肢重弱，小儿囟不合。久服轻身不饥。
##### 【产地】
处处有之，生池泽及海水中，其甲即龟甲，肉亦入药。
##### 【性味】
味甘咸，性平，无毒。
##### 【主治】
龟板为益阴滋血要药，主补心肾，益大肠，去瘀血，续筋骨，治久疟，劳复，血痹，湿痹，症瘕，产难，久痢久泻。
##### 【别录】
惊恚气，心腹痛不可久立，骨中寒热，伤寒劳复；或肌体寒热欲死，以作汤良，久服益气资智，烧灰治小儿头疮难燥，女子阴疮。
##### 【甄权】
烧灰治脱肛。
##### 【弘景】
壳主久嗽，断疟。
##### 【肃炳】
壳炙末酒服，主风脚弱。
##### 【日华】
治血麻痹。
##### 【丹溪】
下甲补阴，主阴血不足，去瘀血，止血痢，续筋骨，治劳倦四肢无力。
##### 【容川】
龟之性伏，其精在板，能通任脉，任为离中之阴，以下交于督，合为既济之象，故
龟板益阴滋心肾。与鹿茸是对子。以水配火，不使壮火食气，如此气纳矣。
##### 【用量】
普通二至四钱。
##### 【禁忌】
妊娠及病人虚而无热者，均忌，凡使用时须研极细，否则留滞肠胃，能变症瘕，鳖甲亦然，合猪肉菰米瓜笕食损人。

常见方剂有大补阴丸，黄柏知母熟地败龟板治阴亏火旺，肺痿咳血，呃逆烦热易饥，骨蒸盗汗，足膝疼热虚劳等症，能降阴火，益肾水，龟鹿二仙膏，败龟板鹿角枸杞人参，主大补精髓，益气养神，治视物不清，加味芎归汤，治横生倒产，交骨不开。用以催生良。
##### 【龟肉】
味甘酸，性温，无毒。主筋骨疼痛，年久寒嗽，泻血血痢，酿酒治大风缓急，四肢拘挛，瘫缓不收，煮食治疗身肿痿折。