## 石膏

##### 【本经原文】
味辛微寒，主中风寒热，心下逆气，惊喘口干，舌焦不能息，腹中坠痛，除邪鬼，产乳金创，又名寒水石。
##### 【产地】
产浙江江苏山东，他省亦有出产。
##### 【性味】
味甘辛，性微寒，无毒。
##### 【主治】
石膏为清凉解热要药，主治肺胃三焦气分之热，大渴热狂，能解肌发汗，又能清热止汗。
##### 【别录】
除时气头痛身热，三焦大热，皮肤热，肠胃中结气，解肌发汗，止消渴烦逆腹胀，暴气喘息，咽热，亦可作浴汤。
##### 【甄权】
治伤寒头痛如裂，壮热皮如火燥，和葱煎茶去头痛。
##### 【大明】
治天行热狂头风旋，下乳，揭齿益齿。
##### 【元素】
止阳明经头痛，发热恶寒，日晡潮热，大渴引饮，中暑潮热，牙痛。
##### 【容川】
得石之性多，味虽咸而不甚，且此山之石即能生水，流而为泉，是故此石纯具水性，禀天水之寒，故能清热。
##### 【药征】
主治烦渴，旁治谵语烦躁身热。
##### 【用量】
普通三钱至五钱，大剂二三两。
##### 【禁忌】
伤寒中风太阳症，少阳症之往来寒热等均忌，真寒假热之症或因里虚引起之虚热症亦忌，有金疮下乳亦忌，胃家寒症者亦忌，恶巴豆畏铁。