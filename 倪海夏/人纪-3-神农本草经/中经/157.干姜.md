## 干姜

##### 【本经原文】
味辛温，主胸满咳逆上气，温中止血，珠汗，逐风湿痹，肠澼下利，生者尤良，久服去臭气通神明。
##### 【产地】
处处有之，即以母姜切片，在冬日于风日中透干制成者。
##### 【性味】
味辛，性温，无毒。
##### 【主治】
干姜为除寒散结要药，主温中逐寒，回阳通脉，治四肢逆冷，中寒霍乱，冷痛疝气，
寒泻腹痛，开脏腑，宣脉络。
##### 【别录】
寒冷腹痛，中恶霍乱胀满，风邪诸毒，皮肤间结气，止唾血。
##### 【甄权】
治腰肾间疼痛冷气，破血去风，通四肢关节，开五脏六腑，宣诸络脉，去风毒冷痹，夜多小便。
##### 【大明】
消痰下气，治转筋吐泻肠脏，反胃干呕，瘀血扑损，止鼻红，解冷热毒，开胃消宿食。
##### 【好古】
主心下寒痞，目睛久赤。
##### 【容川】
干姜炮制则温而不烈，性轻而上浮，而四逆理中，则干姜不炮，取其性烈，乃能去寒，能温土中之阳，阳出则阴消，为治寒湿之药，补火之药是火能化水也，故能行血。能补脾之火，是以土治水。
##### 【药征】
主治结滞水毒也，旁治呕吐咳，下利，厥冷，腹痛，胸痛，腰痛。
##### 【灵胎】
驱寒除湿，和血通气。
##### 【用量】
普通一钱至三钱，大剂上两许。
##### 【禁忌】
生姜干姜炮姜禁忌同，久服伤阴损目，误服劫津耗液，凡阴虚内热，阴虚咳嗽吐血，表虚有热，汗出自汗盗汗，脏毒下血，因热呕恶，火热胀痛均忌。