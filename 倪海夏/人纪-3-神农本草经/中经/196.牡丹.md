## 牡丹

##### 【本经原文】
一名鼠姑。味辛，寒，无毒。治寒热，中风，瘛瘲，痉，惊痫，邪气，除症坚，瘀血留舍肠胃，安五脏，疗痈疮。生山谷，一名鹿韭，今名丹皮。
##### 【产地】
牡丹处处皆有，庭院亦多种植之，花开美丽而大，为群花之王，色有红白紫等。其根部之皮入药。
##### 【性味】
味辛苦，性微寒（或作性温），无毒。
##### 【主治】
丹皮为理血要药，功能清伏火，凉血热，通月经，排瘀血。主治胎前产后，冷热气血之病，为女科良剂。
##### 【别录】
除时气头痛客热，五劳劳气，腰痛，风噤癫疾。
##### 【甄权】
治冷气，散诸痛，女子经脉不通，血沥腰痛。
##### 【大明】
通关腠血脉，排脓，消扑损瘀血，续筋骨，除风痹，治胎下胞，产后一切冷热血气。
##### 【元素】
治神智不足无汗之谷蒸，衄血吐血。
##### 【容川】
其色味如红花，而根性主下达，与花不同，故主内及泄中下焦之血。气属阳，血属阴，瘀血阻气，则阳不入阴，蒸热汗出，宜破其血，使气得入于血中，则不壅热，丹皮主之。气通则热不蒸，此为治热之变法也。色赤味苦，泻火，即能泻血。
##### 【灵胎】
疏肝气，通经脉。
##### 【用量】
普通一钱至三钱。
##### 【禁忌】
入血凉血能行血，凡女子血崩，及经血过期不尽，均忌与行血药同用。忌蒜及芫荽铁器。